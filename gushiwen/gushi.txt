[
  {
    "title": "暮过山村",
    "dynasty": "唐代",
    "author": "贾岛",
    "poem": "数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘处，烟火渐相亲。"
  },
  {
    "title": "摊破浣溪沙·五里滩头风欲平",
    "dynasty": "唐代",
    "author": "佚名",
    "poem": "五里滩头风欲平，张帆举棹觉船轻。柔橹不施停却棹，是船行。满眼风波多闪灼，看山却似走来迎。子细看山山不动，是船行。"
  },
  {
    "title": "薤露",
    "dynasty": "两汉",
    "author": "曹操",
    "poem": "惟汉廿二世，所任诚不良。沐猴而冠带，知小而谋强。犹豫不敢断，因狩执君王。白虹为贯日，己亦先受殃。贼臣持国柄，杀主灭宇京。荡覆帝基业，宗庙以燔丧。播越西迁移，号泣而且行。瞻彼洛城郭，微子为哀伤。"
  },
  {
    "title": "咏三良",
    "dynasty": "唐代",
    "author": "柳宗元",
    "poem": "束带值明后，顾盼流辉光。一心在陈力，鼎列夸四方。款款效忠信，恩义皎如霜。生时亮同体，死没宁分张。壮躯闭幽隧，猛志填黄肠。殉死礼所非，况乃用其良。霸基弊不振，晋楚更张皇。疾病命固乱，魏氏言有章。从邪陷厥父，吾欲讨彼狂。"
  },
  {
    "title": "忆江南·多少恨",
    "dynasty": "五代",
    "author": "李煜",
    "poem": "多少恨，昨夜梦魂中。还似旧时游上苑，车如流水马如龙。花月正春风。"
  },
  {
    "title": "折桂令·荆溪即事",
    "dynasty": "元代",
    "author": "乔吉",
    "poem": "问荆溪溪上人家，为甚人家，不种梅花？老树支门，荒蒲绕岸，苦竹圈笆。寺无僧狐狸样瓦，官无事乌鼠当衙。白水黄沙，倚遍栏干，数尽啼鸦。"
  },
  {
    "title": "临江仙·冬夜夜寒冰合井",
    "dynasty": "宋代",
    "author": "苏轼",
    "poem": "冬夜夜寒冰合井，画堂明月侵帏。青缸明灭照悲啼。青缸挑欲尽，粉泪裛还垂。未尽一尊先掩泪，歌声半带清悲。情声两尽莫相违。欲知肠断处，梁上暗尘飞。"
  },
  {
    "title": "野老歌 / 山农词",
    "dynasty": "唐代",
    "author": "张籍",
    "poem": "老农家贫在山住，耕种山田三四亩。苗疏税多不得食，输入官仓化为土。岁暮锄犁傍空室，呼儿登山收橡实。西江贾客珠百斛，船中养犬长食肉。"
  },
  {
    "title": "耶溪泛舟",
    "dynasty": "唐代",
    "author": "孟浩然",
    "poem": "落景余清辉，轻桡弄溪渚。泓澄爱水物，临泛何容与。白首垂钓翁，新妆浣纱女。相看似相识，脉脉不得语。"
  },
  {
    "title": "金陵怀古",
    "dynasty": "唐代",
    "author": "司空曙",
    "poem": "辇路江枫暗，宫庭野草春。伤心庾开府，老作北朝臣。"
  }
]